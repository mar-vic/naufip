<!DOCTYPE html>
<html lang="sk">
<head>
        <meta charset="utf-8" />
        <title>O projekte</title>
	<meta property="og:image" content="/images/naufip.jpg" />
	<meta property="og:type" content="website" />
	<meta property="og:url" content="www.naufip.sk" />
	<meta property="og:title" content="NAUFIP - Naturalizmus ako univerzálny filozofický program" />
	<meta property="og:description" content="NAUFIP je výskumný projekt Katedry filozofie a dejín filozofie Univerzity Komenského v Bratislave zameraný na analýzu a vyhodnotenie naturalistických pozícií vo filozofii." />
        <link rel="stylesheet" href="/theme/css/main.css" />
	<link rel="stylesheet" href="https://cdnjs.cloudflare.com/ajax/libs/font-awesome/4.7.0/css/font-awesome.min.css"> 
	<link rel="shortcut icon" href="/images/naufip_icon.jpg" type="image/x-icon" />
</head>

<body id="index" class="home">
        <header id="banner" class="body" style="background-image:url('/images/science_cropped.jpg')">
	        
		<img src="/images/naturalism_scaled.jpg" style="position:relative;bottom:24px;float:left;padding-right:3px;">
                <h1><a href="/">NAUFIP <strong>Naturalizmus ako univerzálny filozofický program</strong></a></h1>
                <nav><ul>
                    <li><a href="/">Domov</a></li>
                    <li><a href="/pages/o-projekte.html">O projekte</a></li>
                    <li><a href="/pages/riesitelsky-kolektiv.html">Riešiteľský kolektív</a></li>
                    <li><a href="/category/activities.html">Aktivity</a></li>
                    <li><a href="/pages/vystupy.html">Výstupy</a></li>
                    <li><a href="/category/media.html">Médiá</a></li>
                    <li><a href="/en/">EN</a></li>
                </ul></nav>
        </header><!-- /#banner -->
<section id="content" class="body">
    <h1 class="entry-title">O projekte</h1>
    
    <p><strong>Východiskom</strong> výskumu je kritické preskúmanie povahy takého naturalizmu,
ktorý vďaka úspechom prírodných vied redefinuje kompetencie a
autonómiu filozofie, prípadne humanitno-spoločenských vied. Pozornosť
si zasluhujú aj umiernenejšie naturalistické pozície, ktoré pripúšťajú
rovnocennejšiu spoluprácu s filozofiou a humanitnými vedami.</p>
<p><strong>Hlavným cieľom</strong> výskumu je komplexná, kritická a metafilozofická
analýza povahy a východísk naturalizmu, analýza jeho vzťahov k
filozofii a jeho prenikania do filozofických disciplín. Súčasťou
výskumu je vyhodnotenie dôsledkov vyplývajúcich z prijatia
naturalistického prístupu pre chápanie filozofie a pre riešenie jej
konkrétnych tém. Výsledkom výskumu bude osvetlenie celkovej dynamiky
vzťahov medzi filozofiou a špeciálnymi vedami, ktoré vznikajú z
aplikácie naturalistického prístupu k filozofii a v rámci nej.</p>
<p><strong>Tematicky</strong> sa výskum zameriava na všeobecné vymedzenie jadra
naturalizmu, presné a systematické rozlíšenie jeho hlavných typov,
a na identifikovanie a zhodnotenie prínosov a hraníc naturalizácie
širokej škály filozofických tém. Jeho neoddeliteľnou súčasťou je tiež
zohľadnenie relevantných výsledkov špeciálnovedného výskumu, ako aj
poskytnutie novej dejinnofilozofickej perspektívy na naturalizmus
pomocou analýz jeho historických zdrojov a najvýznamnejších kritík.</p>
<p>Vo výskume vychádzame <strong>z predpokladov</strong>, podľa ktorých a) naturalizmus
nepredstavuje jeden monolitický prúd, ale je diverzifikovaný podľa
zamerania a intenzity, b) z metafilozofického aspektu naráža na svoje
hranice vo výklade povahy filozofie, c) v rámci filozofických
disciplín (epistemológia, filozofia mysle, etika, sociálna filozofia a
filozofia matematiky) je úspešnosť naturalizácie špecificky limitovaná.</p>
<p>Na základe uvedených predpokladov formulujeme <strong>základnú hypotézu</strong>
projektu takto: </p>
<blockquote>
<p>Neexistuje jedna, všeobecne definovaná podoba
naturalizmu. Prínosy a limity naturalizácie definovaných tém (povaha
filozofie, myseľ, ľudská prirodzenosť, epistemické a morálne normy,
logicko-matematické objekty) sú špecificky diferencované podľa
jednotlivých tematických oblastí.</p>
</blockquote>
<h2>Parciálne ciele výskumného zámeru</h2>
<p>Naznačený výskumný zámer pozostáva z niekoľkých parciálnych cieľov,
ktoré sú dané rozličnými aktuálnymi otázkami vznikajúcimi v súvislosti
s uvažovaním o naturalizme:</p>
<ol>
<li>
<p><em>Systematicky preskúmať povahu naturalizmu a klasifikovať jeho
   podoby.</em></p>
<p>Naturalizmus sémanticky netvorí jednoliaty názorový smer, ale ide o
   pluralitu koncepcií a stratégií. Preto je potrebné vytvoriť typológiu
   rozličných chápaní a používania výrazu „naturalizmus“.</p>
</li>
<li>
<p><em>Rozpracovať pojmový aparát, ktorým sa vysvetlia spôsoby, akými
   naturalistický prístup redefinuje povahu filozofie.</em> </p>
<p>Z metafilozofického hľadiska je naturalizmus výzvou pre
znovupremyslenie povahy a relevantnosti filozofie a humanitných
vied. Ak sa prírodné vedy a ich metodológia chápu ako ideál pre
filozofiu, tak filozofia môže stratiť svoj tradičný status, alebo byť
nahradená vedeckým skúmaním.</p>
</li>
<li>
<p><em>Kriticky preskúmať a vyhodnotiť prínosy a riziká naturalistického
   prístupu v rámci konkrétnych filozofických disciplín.</em> </p>
<p>V oblasti <strong>metaetiky</strong> sa pod naturalizmom chápe názor, že morálne
fakty sú identické s naturálnymi. Tento názor narúša tradičnú
dichotómiu faktov a hodnôt a môže viesť k znovupremysleniu
pojmu ľudskej prirodzenosti ako základu mravných noriem.</p>
<p>Vo <strong>filozofii mysle</strong> sa na základe podnetov z biológie,
lingvistiky, vedy o umelej inteligencii a kognitívnych vied
naturalisticky nanovo interpretujú fenomény ako vedomie,
sebauvedomenie či intencionalita.</p>
<p>Bohaté zastúpenie majú naturalistické prístupy v <strong>epistemológii</strong>,
kde presadzujú taký výskumný program, ktorý zohľadňuje výsledky
empirického skúmania kognitívnych procesov, prípadne odporúča
nahradiť ním tradičnú filozofickú epistemológiu.</p>
<p>V rámci <strong>sociálnej filozofie</strong> vedie naturalistický pohľad
k otvoreniu vzťahu medzi biológiou človeka a jeho sociálnym
životom, o ktorých viac nemožno uvažovať separátne.</p>
<p>Súčasťou výskumu je aj otázka relevantnosti naturalistického
výkladu <strong>logického a matematického</strong> poznania a možnosti
naturalizácie abstraktných objektov.</p>
</li>
<li>
<p><em>Interpretovať výsledky empirických vied, o ktoré sa opierajú
   pokusy o naturalizáciu tradičných filozofických tém.</em> </p>
</li>
<li>
<p><em>Klasifikáciu súčasných naturalistických smerov podložiť analýzou
   jeho historických zdrojov a kritík.</em> </p>
</li>
</ol>
<h2>Časový harmonogram výskumu</h2>
<p>Práce na projektovom výskume sú rozvrhnuté do troch časových etáp
riešenia:</p>
<p><strong>1. júl 2019 – 31. október 2020:</strong> Obsahom prvej, prípravnej etapy je
analytická práca s cieľom vysvetliť povahu naturalizmu, naturalizácie
filozofie a jej konkrétnych tém. Výsledky dosiahnuté v tejto etape
budú prezentované na projektovej konferencii v polovici riešenia
projektu.</p>
<p><strong>1. november 2020 – 31. október 2022:</strong> Centrálnu fázu výskumu
predstavuje druhá etapa, ktorá obsahuje realizáciu viacdimenzionálneho
a komplexného skúmania hlavnej témy, ako aj jej špecifických podôb v
definovaných predmetných oblastiach. </p>
<p><strong>1. november 2022 – 30. jún 2023:</strong> Tretia, záverečná etapa má za
cieľ vyhodnotiť a systematizovať parciálne výsledky z predošlých
etáp. Jadro tejto etapy tvoria organizácia záverečnej projektovej
konferencie a príprava záverečných publikácií z projektu.  </p>
</section>
        <section id="extras" class="body">
                <div class="blogroll">
                        <h2>odkazy</h2>
                        <ul>
                            <li><a href="https://fphil.uniba.sk/katedry-a-odborne-pracoviska/katedra-filozofie-a-dejin-filozofie/">Katedra filozofie a dejín filozofie</a></li>
                            <li><a href="https://www.apvv.sk/">Agentúra na podporu výskumu a vývoja</a></li>
                            <li><a href="https://www.facebook.com/kfdf.fif.uk/">Sledujte nás na Facebooku</a></li>
                        </ul>
                </div><!-- /.blogroll -->
        </section><!-- /#extras -->

        <footer id="contentinfo" class="body">
          <address id="about" class="vcard body">
	    Projekt bol podporený Agentúrou na podporu výskumu a vývoja na základe Zmluvy č. APVV-18-0178.
          </address><!-- /#about -->
	  <p>Táto stránka je vytvorená pomocou <a href="http://getpelican.com/">Pelicanu</a>, ktorý využíva <a href="http://python.org">Python</a>.</p>
        </footer><!-- /#contentinfo -->

</body>
</html>