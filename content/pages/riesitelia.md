Title: Riešiteľský kolektív
Date: 2019-7-22 16:20
lang: sk

Riešiteľský kolektív tvoria pedagogicko-vedeckí pracovníci Katedry
filozofie a dejín filozofie FiF UK. Vedecko-výskumná profilácia
pracovníkov pokrýva všetky hlavné filozofické disciplíny. Katedra
pravidelne organizuje vedecké konferencie, vydáva vedecký zborník
Philosophica. Intenzívne spolupracuje najmä s Katedrou logiky a
metodológie vied FiF UK, rozvíja spoluprácu s viacerými zahraničnými
inštitúciami (Universität Wien, FF a FHS UK Praha, FF MU Brno, FF UP
Olomouc, Filosofický ústav AV ČR Praha, FF OSU Ostrava a FF UP
Pardubice).

# Prof. Mgr. Michal Chabada, PhD. (zodpovedný riešiteľ)

Vedúci projektu Michal Chabada je popredným slovenským odborníkom na
dejiny a myšlienkové systémy stredovekej filozofie. V rámci projektu
sa venuje jednak koncepcii prirodzenej normativity v rámci
aristotelovského etického naturalizmu, a jednak vzťahu filozofie
resp. vedy a supranaturalizmu v stredovekých i súčasných
prístupoch. Ako zodpovedný riešiteľ zabezpečuje tiež celkové riadenie
a organizáciu projektových činností.  

**Kontakt:** <michal.chabada@uniba.sk> **|** [Profil](https://fphil.uniba.sk/katedry-a-odborne-pracoviska/katedra-filozofie-a-dejin-filozofie/clenovia-katedry/prof-michal-chabada-phd/)

# Prof. PhDr. Zlatica Plašienková, PhD. 

Odbornosť Zlatice Plašienkovej sa dotýka širokého spektra problémov
etiky a ekofilozofie. Jej hlavným zámerom v projekte je preskúmanie
rozličných etických problémov v kontexte naturalizmu, jeho
explanačných možností a limitov, pričom špeciálnu pozornosť venuje
najmä otázke evolučného základu ľudskej morálky.

**Kontakt:** <zlatica.plasienkova@uniba.sk> **|** [Profil](https://fphil.uniba.sk/katedry-a-odborne-pracoviska/katedra-filozofie-a-dejin-filozofie/clenovia-katedry/prof-phdr-zlatica-plasienkova-phd/)

# Prof. PhDr. Emil Višňovský, PhD.

Emil Višňovský je predovšetkým uznávaným znalcom pragmatistickej
filozofie, na ktorú sa orientuje aj v rámci projektového výskumu. Jeho
hlavnými témami sú ontologický vzťah prírody a kultúry, skúmanie
pragmatistického naturalizmu, analýza pojmu človeka v jednote
prírodného a kultúrneho bytia a prekonávanie dualizmu prírodných
a sociohumanitných vied vo filozofii vedy.

**Kontakt:** <emil.visnovsky@uniba.sk> **|** [Profil](https://fphil.uniba.sk/katedry-a-odborne-pracoviska/katedra-filozofie-a-dejin-filozofie/clenovia-katedry/prof-phdr-emil-visnovsky-phd/)

# Doc. PhDr. Ivan Buraj, PhD. 

Ivan Buraj sa dlhodobo zameriava na problémy sociálnej a politickej
filozofie so špeciálnym akcentom na otázky moci. Projektový výskum
obohatí analýzou vzťahu medzi biológiou človeka a jeho sociálnym
životom z hľadiska ich možného prepojenia v koncepte tzv. biomoci.

**Kontakt:** <ivan.buraj@uniba.sk> **|** [Profil](https://fphil.uniba.sk/katedry-a-odborne-pracoviska/katedra-filozofie-a-dejin-filozofie/clenovia-katedry/doc-phdr-ivan-buraj-phd/)

# Doc. Mgr. Erika Lalíková, PhD. 



Profesionálnou orientáciou Eriky Lalíkovej je skúmanie dejín
slovenskej a českej filozofie. Aj v rámci nich sa vyskytujú
naturalistické inšpirácie, ktorých analýza bude hlavným predmetom jej
výskumu v dielach autorov ako sú I. Hrušovský, G. Vámoš, S. Štúr
a ďalší.

**Kontakt:** <erika.lalikova@uniba.sk> **|** [Profil](https://fphil.uniba.sk/katedry-a-odborne-pracoviska/katedra-filozofie-a-dejin-filozofie/clenovia-katedry/doc-erika-lalikova-phd/)

# Doc. PhDr. Mariana Szapuová, PhD. 

Osobnosť Mariany Szapuovej je známa najmä podieľaním sa na formovaní
feministickej filozofie na Slovensku a jej prepájaním s otázkami
filozofie vedy. V rámci projektu sa špecializuje na feministickú
epistemológiu s cieľom preskúmať najmä tie koncepcie naturalizovanej
a socializovanej epistemológie, ktoré tematizujú sociokultúrny kontext
tvorby poznania.

**Kontakt:** <mariana.szapuova@uniba.sk> **|** [Profil](https://fphil.uniba.sk/katedry-a-odborne-pracoviska/katedra-filozofie-a-dejin-filozofie/clenovia-katedry/doc-phdr-mariana-szapuova-phd/)

# Mgr. Adam Greif, PhD. 

Adam Greif je zamestnancom projektu, ktorý okrem výskumných činností
plní aj administratívne a organizačné úlohy. Na poli výskumu sa
zameriava na naturalistické koncepcie v súčasnej metaetike, ktoré
identifikujú morálne fakty s naturálnymi, resp. prírodnými
faktami. Jeho cieľom je preskúmať možnosti, ale aj prípadné obmedzenia
takýchto prístupov.

**Kontakt:** <adam.greif@uniba.sk> **|** [Profil](https://fphil.uniba.sk/katedry-a-odborne-pracoviska/katedra-filozofie-a-dejin-filozofie/clenovia-katedry/mgr-adam-greif-phd/)

# Mgr. Róbert Maco, PhD. 

Rôznorodé tematické pole, ktoré je predmetom záujmu Róberta Maca,
siaha od dejín modernej filozofie až po problematiku filozofie
vedy. V rámci projektu venuje pozornosť skúmaniu naturalizmu ako
metafilozofickej pozície, naturalistickým tendenciám v súčasnej
filozofii vedy, ako aj kritike naturalizmu v dejinách
filozofie 20. storočia.

**Kontakt:** <robert.maco@uniba.sk> **|** [Profil](https://fphil.uniba.sk/katedry-a-odborne-pracoviska/katedra-filozofie-a-dejin-filozofie/clenovia-katedry/mgr-robert-maco-phd/)

# Mgr. Martin Nuhlíček, PhD. 

Špecializáciou Martina Nuhlíčka sú otázky súčasnej analytickej
epistemológie. V rámci projektového výskumu sa zameriava na
naturalistické pozície v oblasti epistemológie, s dôrazom na
problematiku epistemickej normativity. Na riešení projektu sa podieľa
tiež administratívnymi a organizačnými činnosťami ako zástupca
vedúceho projektu.

**Kontakt:** <martin.nuhlicek@uniba.sk> **|** [Profil](https://fphil.uniba.sk/katedry-a-odborne-pracoviska/katedra-filozofie-a-dejin-filozofie/clenovia-katedry/mgr-martin-nuhlicek-phd/)

# Mgr. Andrea Fábiková, PhD.

Vo svojej výskumnej činnosti v rámci projektu sa Andrea Fábiková zameriava na
objasnenie pozície evolučného naturalizmu. Jej cieľom je vypracovanie pohľadu na
viaceré filozofické otázky, ktoré sa týkajú poznania, mysle, jazyka, či morálky
z evolučnej perspektívy, v konfrontácii s kritikmi takéhoto prístupu. K práci na
projekte sa pripojila od 1. 9. 2020. 


**Kontakt:** <andrea.fabikova@uniba.sk> **|** [Profil](https://fphil.uniba.sk/katedry-a-odborne-pracoviska/katedra-filozofie-a-dejin-filozofie/clenovia-katedry/mgr-andrea-fabikova-phd/)

# Mgr. Katarína Sklutová

Odbornou špecializáciou Kataríny Sklutovej je filozofia mysle, ktorej sa venuje
v rámci doktorandského štúdia pod vedením prof. Emila Višňovského. Do projektu
nastúpila od 1. 1. 2021 a svoju pozornosť bude zameriavať na naturalistické
koncepcie vedomia v súčasných filozofických diskusiách o ľudskej mysli.

**Kontakt:** <katarina.sklutova@uniba.sk> **|** [Profil](https://fphil.uniba.sk/katedry-a-odborne-pracoviska/katedra-filozofie-a-dejin-filozofie/clenovia-katedry/mgr-katarina-sklutova/)

# Mgr. Boris Slovinský 

Boris Slovinský bol súčasťou riešiteľského kolektívu do 31. 8. 2020, počas
svojho doktorandského štúdia pod vedením doc. Mariany Szapuovej. K riešeniu
projektu prispel analýzou naturalistických a sociálno-konštruktivistických
prístupov k problému miesta hodnôt vo vede. 

